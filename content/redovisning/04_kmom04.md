---
---
Redovisning kmom04
=========================

Detta innehåll är skrivet i markdown och du hittar innehållet i filen `content/redovisning/04_kmom04.md`.  

Skrivuppgiften var ett intressant avbrott från de tidigare uppgifterna i och med att det blev ett mer teoretiskt resonemang, snarare än kodning. Det var roligt att få gå lite mer på djupet på några sidor och titta på hur de var uppbyggda utifrån färg och typsnitt. Framför allt blev jag förvånad över att det var så många olika färgnyanser inblandade när jag använde ColorZilla över de olika färgade delarna av sidorna. Jag trodde inte att man blandade så många nyanser. Jag är inte helt säker på om det är på det här sättet eller om ColorZilla ibland är lite "kreativ" i sin analys.

"Minimalistiskt" tolkade jag som att det skulle vara så rent från distraherande element som möjligt. Dvs att färgerna ska dras ned till ett minimum. Jag valde därför en nyans av vitt som färg på allt utom de olika texterna. Texterna fick genomgående en svart färg, dvs #000, eftersom bakgrundsfärgen inte var helt vit, utan nyansen #F8F6F0. Med andra ord blev färgvalet enbart dessa två färger. Även typsnittet valde jag något som jag upplevde som "rent" och utan utsmyckning, dvs "sans serif". Jag har tidigare valt "Roboto" och tycker att det är ett "rent" och tydligt typsnitt, så det fick stanna kvar. Jag valde även att ta bort flashbilden för att dra ned på sinnesintrycken.

"Colorful" tolkade jag som en lek med färger. Där valde jag olika nyanser av Orange, rosa och grön som bakgrunder med rent vitt som bakgrundsfärg i html och body-elementen. Dessa nyanser är mycket ljusa för att besökaren inte ska bli helt överväldigad av färgerna. Till rubriker, länkar och navigeringsknappar valde jag mörkare orange och gröna färger, för att dessa skulle "stå ut" mer. De olika bakgrundsfärgerna jag valde till colorful är: #FFF, #EBF8F2, #FBEDF4 och #FBF2EA. Förgrundsfärgerna jag valde var: #31A3AE och #EE7023. Typsnittet jag valde var en font jag hittade på Google Font, Indie flower. Jag tyckte att det var ett lekfullt typsnitt som väl speglar de lekfulla färgerna i temat.

"Dark" tolkade jag som ett tema med mycket svärta i sig. Jag valde att köra på en "helt" svart bakgrundsfärg på hela headern, inklusive navbaren, samt footern. I mitten valde jag en mörkgrå nyans för att få lite kontrast till ovan- och nederdelen av sidan. Först behöll jag de gröna och orangea färgerna från "colorful" och tyckte att det såg kul ut. Sen valde jag dock att enbart behålla den orangea färgen och ha en vit nyans i navbaren. Jag tyckte att det såg lite bättre ut. En annan variant hade varit att enbart använda sig av vitt förutom det svarta och mörkgrå. Den vita färgen var dock inte helt vit eftersom jag lärt mig att det blir för stor kontrast mellan det vita och svarta. I den mörkgrå hade det nog fungerat eftersom den bakgrunden är just mörkgrå och inte svart. Jag valde dock nyansen "ghostwhite", #F8F8FF och tyckte att den fungerade fint på den mörkgrå bakgrunden. Jag valde även att använda samma nyans på den svarta bakgrunden och tyckte att det fungerade ok där också. Den mörkgrå jag valde är #1D1D1D och den svarta #111111. Typsnittet jag valde var en tillbakagång till "Roboto" eftersom även det här utseendet var något minimalistiskt.

Angående kodstrukturen så gissade jag att jag skulle försöka samla så mycket kod som möjligt i själva huvuddokumentet för de olika temana, ex "kmom04_dark.less" osv. Genom att göra så blev det mycket enklare att göra ändringar mellan temana. I möjligaste mån drog jag in variabler/skapade variabler längst ned i dokumentet så att jag sedan enkelt kunde ändra mellan temana. Det blev dock några klasser också som "slank" med. Då blev det inte lika snyggt men jag tänkte att det fick fungera. Egentligen är det snyggare att lägga klasserna i andra dokument men jag tolkade uppgiften såsom att vi skulle göra på det här sättet.

Mitt TIL för momentet är att de hyfsat tydliga sätten att använda sig av färger, såsom monokrom, analog osv inte används slaviskt av alla som gör webbsidor. Jag kunde inte se att det var så i alla fall (om jag inte analyserat färgerna fel förstås). Det verkar som att man tar sig lite friheter i relation till färgläran eller så behöver jag bli bättre på att analysera. :)
