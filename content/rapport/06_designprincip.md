---
---
Design
=========================

Detta innehåll är skrivet i markdown och du hittar innehållet i filen `content/rapport/06_designprincip.md`.

I den här uppgiften ska jag välja ut några olika webbplatser och göra en analys över den design man valt att arbeta med.

Urval
-------------------------

Jag har valt tre olika webbplatser inom samma bransch. De tre jag valt är Skandiabanken, SEB-banken, samt Handelsbanken. Anledningen till att jag valde dessa sidor är för att jag gjorde färganalys på dessa i ett tidigare moment. Jag blev helt enkelt nyfiken på att gå tillbaka till sidor och göra en övergripande analys för att skapa en helhetskänsla hos mig själv. :)

Metod
--------------------------

Det verkar finnas många idéer om vad designelement och designprinciper är. Det känns lite godtyckligt emellanåt. Jag har valt ut i huvudsak en källa, helt på känsla. Det är ett åtta minuters klipp på youtube som heter "Art principles" från "ArtOfTeaching". Sedan har jag läst allt övrig material till kursen. Men jag vill arbeta utifrån en "skola" för att se var jag hamnar i resonemangen.


Resultat
--------------------------
###Skandiabanken###

Skandiabankens förstasida:  
[FIGURE src="img/skandiabanken.png"]  

Webbplatsen syfte är att hjälpa befintliga kunder att utföra olika bankärenden. Syftet är även att locka till sig nya kunder. Exempel på detta är snabblänk till att hämta BankId eller en reklambanner för bolåneränta.

Sidan arbetar med kontrast genom att använda grön färg på knappar och länkar med vit eller mycket ljus bakgrund. Man lägger även grönt på en stor reklambanner för att skapa uppmärksamhet till den. Genom kontrasten mellan det gröna och det vita fångar man uppmärksamheten hos användaren och styr hen till saker som är viktiga för användaren eller saker som banken vill att användaren ska tycka är viktigt för hen. Även i reklambannern använder man sig av form som kontrast. Räntebeloppet är kraftigt förstorat och inneslutet i en månguddig stjärna i trätextur. Denna form och textur kontrasterar mot allt annat på sidan. Det finns ingen annan trätextur eller annan textur på sidan, samtidigt som allt i övrigt är fyrkantig i sin geometriska form. Det är med andra ord omöjligt att missa räntebeloppet då kontrasten är så stor med allt annat på sidan.

Sidan använder sig av enhetlighet (unity) genom att i huvudsak använda sig av grönt i olika nyanser och som är återkommande i hela sidan. Även genom geometrisk form skapas enhetlighet, då det förekommer rektanglar spritt över sidan. Knappar, informationsrutor, reklam och foton är alla rektangelformade. Genom dessa färgval och geometriska val skapar man en enhetlig känsla av sidan.

När det gäller balans så använder sig Skandiabanken av två tydliga kolumner av informationsrutor, vilket skapar en känsla av balans. Rutorna är inte vertikalt lika stora, vilket kan skapa obalans men uppvägas om båda kolumnerna slutar lika. I detta fallet sker inte detta, vilket skapar en viss känsla av obalans. På undersidorna presenteras informationen i enbart en kolumn. Det blir ändå en känsla av balans utifrån att informationen känns jämt utspridd vertikalt. Däremot finns en tydlig högerkolumn som är mindre och kortare, som för mig skapar en känsla av obalans.

Skandiabanken arbetar med betoning (emphasis) på sin sida. Det resonemanget känner jag går in i det om kontrast. Man använder sig av en tydlig färgskillnad för att betona och lyfta fram exempelvis knappar. Man använder sig av en stor reklambanner, vilken är större och bredare än övrigt innehåll. Samtidigt är den mer grön, har en annan nyans än andra gröna delar. Det finns en stjärna, vars geometriska form skiljer sig från allt annat, samt även dess trätextur.

När det gäller principen om variation så skapar bilderna lite av detta. Speciellt när det gäller bilder på människor. Nu är det inte särskilt många foton på Skandiabankens webbsida och inte heller särskilt stora, men de finns där.

Principen om rörelse har jag svårt att se att man ägnat någon uppmärksamhet åt på Skandiabankens sida.

Det finns ett tydligt mönster av färg i sidan. Man använder sig av grönt i knappar, länkar, text, ikoner och bakgrundsfärg i små bilder i ett regelbundet mönster över sidan och undersidor. Detta skapar en känsla av enhetlighet som resonerats om ovan.  

####Slutsats####  

Generellt sett kan man säga att webbsidan och undersidor upplevs "oflashig" med mycket vitt utrymme som regelbundet bryts av med en nedtonad grön färg. Informationsblocken är fyrkantiga och regelbundna. Mycket av innehållet är text och mycket har samma typsnitt. Detta skapar också en känsla av ordning. Även om jag i texten ovan lyft fram kontrast och betoning så är det i det stora hela inte mycket som bryter av balansen och ordningen, vilket kanske till och med kan upplevas som tråkigt. Jag tror att det faller i linje med vad man vill att webbplatsen ska utstråla. Man vill kanske inte att den ska upplevas som "flashig" eftersom det kan föra tankarna till oseriös eller få kunden att fundera på vad banken lägger sina pengar på. Kunderna eller en dyr webbyrå. :)


<br>
###SEB-banken###

SEBs förstasida:  
[FIGURE src="img/seb.png"]  

Webbplatsen syfte är att hjälpa befintliga kunder att utföra olika bankärenden. Syftet är även att locka till sig nya kunder. Exempel på detta är inloggningsknapp eller en länk för att bli kund.

SEB arbetar med kontrast genom att ha klara blåa och gröna färger på knappar och länkar. Detta kontrasteras mot en mycket ljus bakgrund, så att knappar och länkar lyfts fram tydligt. Man änvänder även grön färg i en informationsruta som tydligt kontrasterar mot den ljusa bakgrunden. I övrigt använder man sig mycket av bilder. Dessa ligger separerade från varandra på den ljusa bakgrunden. På så sätt kontrasterar de fint bakgrunden.  

När det gäller enhetlighet (unity) så påminner sidan om Skandiabankens sida. Man använder sig av färg för att skapa detta. Till skillnad mot Skandiabanken använder man sig dock av två huvudsakliga färger, blått och grönt. Dessa återkommer tydligt över hela sidan och skapar på så sätt en enhetlighet. Precis som hos Skandiabanken använder man sig av rektanglar för att skapa enhetlighet, via knappar, rutor och banners. Ytterligare något som binder ihop sidan och skapar enhetlighet är att man använder sig mycket av bilder. Dessa skapar också enhetlighet genom att genomgående visa människor som motiv.

SEBs huvudsida förmedlar en känsla av balans då man presenterar sin information i en kolumn, där varje ruta är rektangulär och lika stor hela vägen. Undantaget är strax innan sidfoten då informationen är uppdelad i tre lika stora rutor som ligger i linje. Undersidorna liknar förstasidan på så sätt att informationen presenteras i en kolumn.

Det som är skrivet om kontrast gäller även principen om betoning. Dvs att man betonar delar av sidan genom att skapa kontrast. I övrigt skapar man också betoning genom att arbeta mycket med bilder, där man lägger fram en kort text i bilden. Texten lyfts då fram eftersom den tar så pass lite utrymme i den mycket större bilden. Generellt sett är texterna korta, vilket också skapar betoning. Speciellt då det är mycket vitt utrymme på sidan. Det finns också en väldigt stor reklambanner långt upp på sidan, med två foton i. Upplevelsen är att både bilderna och texten i dessa är större än övriga på sidan att det blir en tydlig betoning på denna.

SEB arbetar mycket med bilder, som dessutom är på människor och är stora. Det skapar en känsla av liv och variation på hemsidan.

Rörelse finns representerad på SEBs sida iform av små pilar på vissa, större länkar. Det enda jag finner ointuitivt är att de pekar bort från länken och inte mot den. För mig hade det känts mer logiskt om pilarna pekade mot själva länken istället för bort från det jag ska klicka på.

Hos SEB finns det ett tydligt mönster av färg i sidan. Man använder sig av grönt och blått i knappar, länkar och bakgrundsfärg i vissa informationsrutor. Det gör man i ett regelbundet mönster över sidan och undersidor. Detta skapar en känsla av enhetlighet som resonerats om ovan. SEB använder sig av foton i ett tydligt mönster över sina sidor, precis som övriga banker. Skillnaden är att mönstret är tydligare här, då bilderna är större och upplevs frekventare.  

####Slutsats####  

Precis som med Skandiabankens hemsida så upplevs SEBs sida som inte särskilt "flashig". I det stora hela är det är mycket ordning och balans. Det som sticker ut här, i jämförelse med Skandiabanken, är att man använt sig mer av foton på människor. Personligen skapar sådant variation. Människor, speciellt i närbild, är ofta varierade och intressanta att titta på. Det skapar lite liv i sidorna. Det känns som att det finns en bra balans här mellan ordning och variation för att göra sidan intressant utan att riskera att den känns för "flashig" och därmed riskera att den känns oseriös för vissa kunder.


<br>
###Handelsbanken###

Handelsbankens förstasida:  
[FIGURE src="img/handelsbanken.png"]  

Webbplatsen syfte är att hjälpa befintliga kunder att utföra olika bankärenden. Syftet är även att locka till sig nya kunder. Exempel på detta är inloggningsknapp eller en reklambanner som säger: "En personlig och lokal bank".

Handelsbankens sida liknar i mångt och mycket Skandiabankens sida. Man använder sig huvudsakligen av en färg, blå, som tydligt kontrasterar mot den ljusa bakgrunden. Även en bakgrundsbild finns med som också kontrasterar mot bakgrunden. När det gäller typsnittet så får man en kontrasteffekt genom att ha "serif" på rubriker och "sans-serif" på brödtext.

Man arbetar även med enhetlighet genom att ha ett genomgående blått tema på sidan, mot ljus bakgrund. Liksom med SEB använder man sig av foton på människor på huvudsidan och undersidor, även om det är mer sparsmakat jämfört med SEB.

Känslan av balans upplever inte jag lika tydlig på Handelsbankens webbplats som för de andra två bankerna. Handelsbankens sidor är balanserade på så sätt
att de olika kolumnerna slutar i samma höjd. I övrigt växlar man friskt mellan en, två och tre kolumner. Bildmässigt kan jag uppleva en viss balans då dessa ofta är placerade med en viss regelbundenhet mellan sig.

Precis som är skrivet om kontrast så använder man sig av färgen blå för att betona framför allt knappar och länkar. Man använder sig även av bilder och ikonliknande bilder för att betona olika delar av sidan. Eftersom bakgrundsfärg på hela sidan är ljusa nyanser av vitt/blått och ofta samma bakgrundsfärg som i enskilda informationsrutor blir betoningen effektivare. På en så sparsmakad bakgrund blir det lätt att betona vissa delar på det här sättet.

Resonemanget om principen variation liknar den kring Skandiabanken. Dvs att man använder sig litegrann av bilder på människor. Inte mycket men lite i alla fall.

Principen om rörelse har jag svårt att se att man ägnat någon uppmärksamhet åt på Handelsbankens sida.

Handelsbanken har ett tydligt mönster av blått i sin sida och undersidor. Det förekommer i Rubriker, logga, navigering, länkar, knappar, ikoner och bakgrundsbilder. Detta skapar en känsla av enhetlighet som resonerats om ovan. Man använder sig även av foton på sina sidor, vilket skapar ett mönster sett på webbplatsen som helhet.  


####Slutsats####  

Jag upplever egentligen inte att det är någon större skillnad mellan Handelsbanken och de övriga bankernas sidor. Den känns lite tråkigare men det hänger nog mer ihop med att alla färger är blå, även de ljusa bakgrundsfärgerna. Det är den mest minimalistiska sidan eftersom man till skillnad från övriga banker ofta har samma bakgrundsfärg i informationsblocken som hela sidans bakgrund. Det skapar en känsla av än mer vitt utrymme än på övriga bankers sidor. Det kanske inte är ett problem att sidan känns lite tråkig, utan det kanske är själva syftet. Det kan vara så att man framstår som mer seriös och därmed mer attraktiv som bank. Det stör mig lite att man valt att inte ha separat färg mellan många informationsrutor och huvudbakgrunden. Det förstör kontrasten mellan olika informationsblock och tappar en känsla av rytm och mönster.  

Typsnittet är ju också viktigt. Till skillnad från övriga banker så upplever jag Handelsbankens typsnitt som rätt generiskt. Det känns inte som att det finns någon originalitet i det som det gör hos de två övriga bankerna. Eftersom mycket av innehållet är ren text tror jag att man gjort ett misstag att inte lägga mer krut på att få fram ett typsnitt som "sticker ut" mer.  

Det som stör mig mest dock är huvudbilden på förstasidan. Ha gärna en höstbild för att följa med i årstiderna men välj en som känns höstig men glad. Det borde vara en klar himmel åtminstone. Det kanske är i sin ordning att förmedla en känsla av tråkighet för att framstå som trovärdig men man behöver ju inte förmedla en känsla av depression. :)  



<br>
Analys
------------------------------------

Generellt sett upplever jag de olika sidorna som lika. De jobbar en hel del med betoning i form av kontrast i färgvalen för att lyfta fram de delar av sidan man vill ge extra uppmärksamhet. Man arbetar också mycket med enhetlighet genom tydligt och enkelt färgval som skapar mönster genom att regelbundet komma igen i många delar av sidorna.  

Jag har använt mig av de designprinciper som finns beskrivna i videon jag länkade i början. Under skrivandets gång så märkte jag dock att vissa principer egentligen inte var så särskiljande. Min upplevelse var att principerna om kontrast och variation egentligen borde vara underprinciper till betoning. Tittar man i boken "The principles of beautiful web design" så hamnar åtminstone kontrast som just en underprincip till just betoning. Möjligen även variation.

Om man funderar lite längre kanske man kan gruppa ihop principerna än mer. Möjligen kan enhetlighet, balans och mönster vara någon form av ordningsprincip medan variation, kontrast, betoning och rörelse kanske är någon form av kaos. Dvs att man strävar efter att göra upplevelsen så harmonisk och balanserad som möjligt samtidigt som man ibland slänger in lite kaos i form av kontrast, variation eller rörelse för att användaren ska vakna till och tycka att det händer lagom intressanta eller galna saker. Ja, vad vet jag. Det var mina tankar i alla fall. :)  


<br>
###Övrigt###
Jag som skrivit rapporten heter Johan Rejhed. Jag har läst, analyserat och skrivit rapporten själv.  

<br>
