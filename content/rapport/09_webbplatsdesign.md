---
---
Webbplatsdesign
=========================

Detta innehåll är skrivet i markdown och du hittar innehållet i filen `content/rapport/09_webbplatsdesign.md`.

I den här uppgiften ska jag göra en analys av aktuell webbplatsdesign och de trender som är för tillfället.



Urval
-------------------------

Jag har valt tre olika webbplatser inom samma bransch. De jag har valt är [Adacta advokatbyrå](https://www.adacta-law.se/), [Setterwalls](https://setterwalls.se/) samt [Stockholms Advokatbyrå](https://advokatbyråstockholm.nu/).

Metod
--------------------------

För att göra en analys av aktuella trender har jag valt att först göra en metaanalys genom att googla på "webbdesign trender 2019" och sedan gå igenom de sju första alternativen som kommit upp. Det blev sju olika webbdesigners/-byråer med deras perspektiv på nuvarande trender för webbdesign. Jag har sammanställt dessa i ett [google kalkylark](https://docs.google.com/spreadsheets/d/1FFuNP6IY2wz3ZcNEvHayKoO5B8wUVQkLYyC-63D41uk/edit#gid=0). I det dokumentet har jag dels sammanställt de trender var och en ser men också gjort en övergripande summering på de trender som mer än en webbdesigner ser.  

Utifrån denna summering har jag sedan analyserat de utvalda advokatbyråerna för att se hur de förhåller sig till de övergripande trenderna.  


Tydliga trender
---------------------------

__Mobile first / responsiv design__  
Användning av mobil och surfplatta för att söka information på nätet verkar idag överstiga användningen av datorer. När hårdvara, plattformar och webbläsare ständigt utvecklas och Google dessutom prioriterar mobilversionerna av hemsidor blir det också självklart med responsiv design. Eller att helt enkelt skapa hemsidor för mobilen först och därefter skala upp dem.  

Det är svårt för mig att avgöra om sidorna är designade som "mobile first". Det jag kan säga är att alla tre sidorna fungerar fint responsivt. Ibland krymper bilder i takt med att man förminskar browsern och så hoppar det till och man kan se att den första bilden ersätts med en mindre bild. Man kan även se att det ligger två eller fler block i rad men när man krymper browsern så blir det färre block på rad och till slut hamnar allt i kolumn. På Stockholms advokatbyrå och Setterwalls har man först en navbar längst upp som vid en viss brytpunkt övergår i en "hamburgarmeny".  

Det som jag reagerade lite på var att en bild på Setterwalls sida såg lite märklig ut när browserfönstret blev mindre. En del av ansiktet försvann och i minsta storleken såg man bara en liten del av det. Det kanske är meningen att det ska se ut så men jag tyckte att det såg lite annorlunda ut.  

Både Adacta och Stockholms advokatbyrå använder sig av parallax scrolling, vilket försvann vid en viss storlek och blir till fasta bilder. Undantaget är en bild på Adactas plats som fortfarande har kvar parallax scrolling vid liten storlek på fönstret.  

Oavsett ovanstående detaljer så är det uppenbart att alla webbplatserna är designade responsivt.


__Stora bakgrundsfotografier__  
Vi får allt mindre tid på oss att skapa intresse för en webbplats. Man har upp till fem sekunder på sig att fånga användarens intresse, för vissa är det så kort som tre sekunder. Ett gammalt talesätt är att en bild säger mer än tusen ord. Det tycks stämma då forskning visar att hjärnan bearbeta en bild 60 000 gånger snabbare än text. För att snabbt fånga användarens intresse har därför stora bakgrundsbilder kombinerat med texter innehållande få ord börjat dominera på webbplatser. Tidigare har begränsad bandbredd hindrat användning av stora bilder. Detta tycks inte längre vara ett problem då högupplösta bilder och bilder med en sammansättning som ger en känsla av 3D nu är vanligt förekommande.  

Trenden med stora bakgrundsfotografier är något som definitivt slagit igenom hos alla de tre utvalda webbplatserna. En stor del av webbplatserna tas upp av stora, högupplösta bilder som ofta sträcker sig över hela browserns bredd. En del av trenden sägs vara att även använda sig av mer sparsmakad text i kombination med stora bilder. Adacta och Setterwalls följer denna trend med texter som enbart innehåller ett fåtal meningar eller så lite som en. Stockholms advokatbyrå följer i det här hänseendet inte trenden då man använder sig av längre texter i anslutning till sina bilder.

Som nämnts tidigare använder sig Adacta och Stockholms advokatbyrå också av parallax scrolling, där bakgrundsbilden rör sig långsammare vid scrollning än förgrundselement. Det skapar en känsla av djup i sidan.

En trend som CGI skrivit om är sk "spökknappar" där knapparna är transparenta för att bakgrunden ska synas igenom. Det här är något som Stockholms advokatbyrå använder sig av litegrann medan Adacta helt och fullt anslutit sig till denna trend med knappar enbart i "spökdesign".   


__Broken grid / asymmetrisk layout__  
Ett par webbdesigners menar att det är en trend att gå från gridbaserad design till en mer öppen design som kallas broken grid eller asymmetrisk design. Man menar att man antingen baserar designen på rutnätet men bryter det på något/några ställen för att minska känslan av stelhet. Eller att man helt bortser från rutnätet och ser sidan som en öppen canvas och placerar elementen där det känns naturligt, vilket sägs skapa en ojämförlig känsla av rymd. Det sägs också vara vanligt inom produktpresentationer.  

Broken grid eller asymmetrisk layout är inget som någon advokatbyrå använt sig av då alla sidorna är uppbyggda med tydliga block och tydlig symmetri. Om man är generös kan möjligen en bild på Setterwalls webbplats ses som asymmetrisk då ett textelement i bilden har samma bakgrundsfärg som omgivande element. På så sätt skapas möjligen en känsla av asymmetri. Jag gissar dock att advokatbranschen är en ganska konservativ bransch och förmodligen vill man inte framstå som allt för kreativ och fantasifull eftersom det kanske kan förmedla en bild av att man inte är helt seriös. Möjligen kanske asymmetrisk design kan vara något för de advokatbyråer som nyligen uppmärksammats i media för att de riktar sig till "gangsters". :)


__Typografi__  
Nästan samtliga webbdesigners menar att typografi kommer att spela en större roll framöver. Dels handlar det om ökat fokus på responsivitet och dels pga den minimalistiska trenden. Fokus på responsivitet innebär att text anpassas till mindre skärmar och då ökar behovet av att texterna blir mer koncentrerade, dvs att textstycken blir kortare. Den minimalistiska trenden innebär att färre element blir kvar på en sida. Då ökar betydelsen av de element som är kvar, både som förmedlare av information men även som förmedlare av värde, dvs varumärkesbyggare. Man tror här att fonterna kommer att behöva gå från mer generiska till mer unika. En webbdesigner menar att vi kommer att få se mer "serif"-fonter framöver.  

Vare sig Adacta och Stockholms advokatbyrå ser ut att ha arbetat med typsnitt i någon större utsträckning. Man har använt sig av ett "sans-serif"-typsnitt som jag upplever ser generiskt ut. Det är möjligt att man har en tanke bakom valet av typsnitt men min upplevelse är att det inte är det. Setterwalls använder sig också av ett "sans-serif"-typsnitt som dock ser mer medvetet ut. Ofta är typsnittet i bold och man arbetar mycket med versaler i sina texter. Min upplevelse är också att typsnittet inte ser generiskt ut, utan att det har en egen karaktär. Det känns "modernt". Enligt "WhatTheFont" kan typsnitten man använder sig av vara "Foundry context bold" och "Gordita bold".  


__Sidfot__  
Ett par webbyråer lyfter fram att sidfoten inte längre enbart handlar om enkel information. Tydligen har det blivit någon form av standard att göra mer än bara ha kontaktinformation här och att fläta samman sidfoten med övriga webbdesignen. Det är inte ovanligt att hitta saker som viktiga internlänkar, samarbetspartners, mini-menyer eller länkar till sociala kanaler.  

Stockholms advokatbyrå verkar helt ha missat denna de facto-standard. Man har valt att enbart ha med tre korta informationsrutor på en mening vardera. Tydligen verkar man ha prioriterat att förmedla korta budskap istället för något annat. De har inte ens med kontaktinformation här. Setterwalls verkar dock ha med vissa saker som beskrivs i trenden. Det är kontaktinformation, några länkar till viktig information samt länkar till deras närvaro på sociala medier. Adacta verkar vara den som gått längst. Förutom viktiga internlänkar för webbplatsen och kontaktinformation finns även en "mini-meny" med samma innehåll som i huvudmenyn.  


__Filmer / animationer__  
Rörligt innehåll spås få spridning. Tidigare har användningen av video begränsats av att den är dataintensiv och att bandbredden sätter stopp. Nu verkar det som att tekniken med bla HTML5 gjort det lättare att implementera video och många designers ser att användningen har ökat. Bla Cisco menar att 80 procent av alla trafik på internet framöver kommer att bero på video. En trend verkar vara att man går från platt design och använder filmer istället för bilder som bakgrund, samtidigt som man ändå behåller tydlig läsbarhet och enkel utformning. Små animeringar spås öka där de kan skapa liv, fånga intresse och lättare få besökaren att veta vad hen ska göra. I övrigt verkar video fungera bäst när användaren vill ha instruktioner samt när något personligt ska förmedlas.  

I den här trenden har inte Setterwalls följt med alls. Det finns inga filmer eller animationer på deras webbplats. Däremot har Stockholms advokatbyrå använt sig av film som den första bakgrundsbilden, vilket skapar mer liv i webbplatsen. Även Adacta använder sig av en film som bakgrundsbild längst upp på sidan. Båda dessa bilder är stora och fyller upp hela bredden på browsern. Det skapar ett naturligt blickfång och ökar intresset för sidan. Adacta använder sig även av animering i mitten av filmens bildyta. Loggan till advokatbyrån skapas, upplöses och snurrar samtidigt som filmen spelar i bakgrunden. Även alla knappar på Adactas webbplats är tydligt animerade när man hovrar över dessa.  


__Vågade färger och former__  
De flesta webbdesigners verkar överens om att färgerna kommer att bli mer uttrycksfulla och att vi går från dova färger till klara och färgstarka. Det verkar vara en trend internationellt som även kommer till Sverige. Tidigare har man kanske fokuserat på en eller två färger men trenden verkar gå mot fler färgval som även är mer vågade. Förutom fler och starkare färgval kan även mjuka övertoningar där man går från en färg till en annan vara trendigt. Även att gå från raka geometriska former till mer organiska, naturliga former verkar vara en trend, samt oändliga geometriska mönster.  

Trenden att använda sig av vågade färger och former är inget som Adacta eller Stockholms advokatbyrå har anslutit sig till. Möjligen kan Adactas accentueringsfärg guld anses som vågad men i det här sammanhanget skulle jag nog tro att den inte är det eftersom den mer känns som en klassisk markör för exklusivitet. Setterwalls har däremot anammat denna trend. Deras största bilder har man gjort monokroma och valt att låta dem gå i en helt blå eller en helt röd färg. För mig skapar detta bildval ett ganska modernt intryck. Det intrycket förstärks också av att bilderna är på relativt unga människor. Getty Images menar att en trend är just att använda sig av monokroma färgval. På det sättet är Setterwalls "spot on" i sitt bildval på just den trenden.


__Övrigt__  
Getty images nämner trenderna "Nytänkande sidhuvud/hero-yta" samt "Stor och experimentell navigation". Adacta har gjort något på sin webbplats som kanske faller in i båda kategorierna. Istället för att ha navigeringen högst upp på sidan har man valt att flytta den nedanför hero-ytan så att man är tvungen att scrolla ned till den. Den är uppdelad i två kolumner men det mest intressanta är nog att man just valt att flytta navigeringen på det här sättet. Funkar det? Jag vet inte, men det var kul att se att man vågar göra ett annorlunda val. :)


Diskussion
--------------------------

Man kan säga att alla tre advokatbyråerna har webbplatser som i någon mån följer nya trender inom webbdesign. Adacta och Stockholms advokatbyrå använder sig av bakgrundsfilmer, parallax scrollning. Adacta med animering och nytänkande navigering, samtidigt som Setterwalls arbetar med vågade färger eller monokroma bildval samt ett något mer unikt typsnittsval.  

När jag gjort urvalet har jag tittat på ca 10 olika advokatbyråer och valde då de byråer som verkade mest intressanta ur trendperspektiv. Valet gjordes för att få se just de som jag upplevde låg lite i trendframkant. De övriga advokatbyråerna syntes inte följa någon egentlig trend förutom den med stora och högupplösta bilder. Den trenden tolkar jag som en lite "äldre", ny trend. Den övergripande känslan för advokatbyråer blir då att man inte ligger helt efter trendmässigt men ändå en bit ifrån de senaste trenderna för webbplatser. Det var nog också det jag hade förväntat mig. Jag hade blivit förvånad om en vanlig advokatbyrå såg lika trendig ut som en webbyrå, då min upplevelse är att man ska framstå som lite mer konservativ för att vara relevant i advokatbranschen.  

Med det sagt är det ändå intressant att vissa byråer arbetar med bakgrundsfilmer, animering, unika typsnittsval, annorlunda navigering samt vågade färger i en bransch som jag förväntade ska vara mer åt det konservativa hållet.  


Referenser
---------------------

[__Adacta advokatbyrå__](https://www.adacta-law.se/)

[FIGURE src="img/adacta.png"]  

<br>

[__Setterwalls__](https://setterwalls.se/)

[FIGURE src="img/setterwalls.png"]  

<br>

[__Stockholms advokatbyrå__](https://advokatbyråstockholm.nu/)

[FIGURE src="img/advokatbyrastockholm.png"]

<br>


* [CGI](https://www.cgi.se/sv/8-trender-modern-webbdesign)  
* [gettyimages](https://marketing.gettyimages.com/sv/10-spannande-trender-inom-webbdesign-som-du-inte-kommer-undan-2019/)  
* [Antonio Riveras](https://antonioriveras.se/webb-design-seo-2019/)  
* [EMS Design Webbyrå](https://emsdesign.se/webbdesign-och-trender-for-2019/)  
* [Sunbird](https://sunbird.se/blogg/digitala-trender-2019-hall-din-hemsida-modern-langre/)  
* [Red Capes](https://www.redcapes.se/tre-trender-inom-webbdesign-2019/)  
* [Decision By Heart](https://decisionbyheart.com/webbdesign-trender-2019/)  


<br>
__Författare__  
Jag som skrivit rapporten heter Johan Rejhed. Jag har läst, analyserat och skrivit rapporten själv.  

<br>
